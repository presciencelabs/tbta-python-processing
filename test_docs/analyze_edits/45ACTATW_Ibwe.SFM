\id ACT - ATW Ibwe
\c 1
\s Nabi Isa naik ka Surga
\p
\v 1 Tiupilus nang tahurmat, di kitab nang panambaian nang ulun tulis, ulun mangisahakan samunyaan nang bamula digawi Nabi Isa wan samunyaan nang bamula dicaramahakan-Nya.
\p
\v 2 Nabi Isa manggawi samunyaan nitu sampai Sidin diangkat ka Surga. Sabalum Sidin diangkat, malalui Ruh Allah Sidin mambari parintah ka buhan rasul nang dipilih Sidin.
\p
\v 3 <<Nabi Isa wapat. Imbah tiga hari Sidin hidup pulang.>> Imbah Nabi Isa mandarita, Sidin manampakakan diri lawan buhan rasul Sidin. Salawas ampat puluh hari Sidin bakali-kali mambuktiakan lawan buhannya amun Sidin tu hidup. <<Sidin makan baimbaian wan bapandiran lawan buhannya. Maka parcaya ai buhannya amun Sidin tu hidup.>> Nabi Isa manampakakan diri di hadapan buhannya wan bapandir lawan buhannya sual Karajaan Allah.
\p
\v 4 Wayah itu Nabi Isa rahatan makanan lawan buhan rasul Sidin. “Buhan ikam jangan maninggalakan Kuta Yarusalim. Hadangi ja sampai buhan ikam manarima kurnia matan Abah-Ku Nang Di Surga. Inya bajanji amun Inya cagar mambariakannya ka buhan ikam. Sabalumnya buhan ikam sudah mandangar Aku bapandir sual kurnia ngini.
\p
\v 5 Nabi Yahya mamandi'i taubat lawan banyu. Tagal babarapa hari lagi buhan ikam cagar dimandi'i lawan Ruh Allah,” ujar Nabi Isa baucap lawan buhannya.
\p
\v 6 Wayah itu buhan rasul wan Nabi Isa rahatan bakumpulan. “Junjungan, Pian cagar maulah juriat Nabi Yakub jadi karajaan pulangkah?” ujar buhannya batakun lawan Nabi Isa.
\p
\v 7 “Abah Nang Di Surga nang bakuasa mamilih harinya wan waktunya pabila nitu cagar tajadi. Tagal buhan ikam kada usah tahu hari wan waktunya nitu.
\p
\v 8 Tagal wayah Ruh Kudus turun ka atas buhan ikam, buhan ikam cagar manarima kuasa. Lalu buhan ikam cagar basaksi lawan urang sual Aku di Yarusalim, di saluruh <<Parupinsi>> Yudia, di saluruh <<Parupinsi>> Samaria, wan sampai di mana haja di saluruh dunia,” ujar Nabi Isa baucap lawan buhannya.
\p
\v 9 Imbah Nabi Isa baucap nitu, Sidin diangkat ka Surga di hadapan buhan rasul. Buhannya malihati Sidin naik. Lalu buhannya kada kawa malihat Nabi Isa lagi lantaran awan manukupi Sidin.
\p
\v 10 Parahatan Nabi Isa naik <<ka Surga>>, buhan rasul malihat ka langit. Bakakajutan dua urang nang mamakai baju putih badiri di higa buhannya. <<Buhannya badua tu malaikat.>>
\p
\v 11 “Ui urang Galilia, kanapa maka buhan ikam masih badirian di sini. Buhan ikam ni kada usah lagi malihat ka langit. Nabi Isa, nang sudah diangkat ka Surga dari antara buhan ikam, cagar datang pulang nangkaya buhan ikam malihat Sidin tulak ka surga,” ujar kadua urang tu.
\s Rasul-rasul Nabi Isa mamilih Matias gasan mangganti'i Yudas
\p
\v 12 Imbah itu buhan rasul Nabi Isa maninggalakan Bukit Jaitun, lalu bulikan ka Yarusalim. Matan Bukit Jaitun jauhnya Yarusalim tu nangkaya jauhnya urang dibulihakan bajalan pas hari sabat.\f + \fr 1:12 \ft Catatan kaki: Jarak Bukit Jaitu lawan Yarusalim kurang labih sapal.\f*
\p
\v 13 Imbah buhannya sampai, buhannya masukan ka ruangan wadah buhannya bamalam. Ruangan tu ada di luting. Nang masuk ka ruangan tu Pitarus, Yahya, Yakubus, Andrias, Pilipus, Tumas, Bartulumius, Matius, Yakubus bin Alpius, Simun si Patriut, wan Yudas bin Yakubus.
\p
\v 14 Sabarataan urang nitu rancak bakumpulan gasan badoa. Maryam nang umanya Nabi Isa, buhan bibinian nang lain, wan ading-ading Nabi Isa bakumpul jua lawan buhannya gasan badoa.
\p
\v 15 Wayah itu Pitarus badiri di antara urang-urang parcaya. (Nang ada di situ kurang labih saratus dua puluh urang .)
\p
\v 16 “Dangsanak-dangsanakku, napa nang tatulis dalam Kitab Suci sual Yudas wan napa-napa nang digawinya musti diganapi. Bahari banar, Ruh Allah sudah bapandir malalui Daud sual Yudas nang manulungi buhan tantara manangkap Nabi Isa. <<Napa-napa nang dipadahakan Ruh Allah sual Yudas sudah diganapi.>>
\p
\v 17 Yudas tu salah saikung matan kami. Inya sama-sama bagawi lawan kami wayah kami malayani Allah,” ujar Pitarus.
\p
\v 18 (Lantaran kajahatan nang digawi Yudas, inya baulihi duit lalu manukar sapitak tanah pakai duit nitu. Tagal inya gugur di tanah nitu. Lalu parutnya bungkas wan ucusnya taburahai. <<Maka mati ai Yudasnya.>>
\p
\v 19 Sabarataan urang nang bagana di Yarusalim mandangar kajadian nitu. Maka urang mangarani tanah tu 'Akildama' dalam bahasa buhannya. Akildama artinya ‘tanah darah'.)
\p
\v 20 “<<Bahari banar,>> Daud manulis dalam kitab Jabur, ‘Mudahan rumah urang nitu jadi puang. Mudahan kadada urang nang bagana di rumah nitu.’ Daud jua manulis, ‘Mudahan urang lain maambil gawian urang tu.\f + \fr 1:20 \ft Catatan kaki: Lihati Kitab Jabur 69:25 wan Jabur 109:8.\f*
\p
\v 21 Lantaran itu kita musti mamilih salah saikung dari antara urang-urang nang salalu ada lawan kita salawas Nabi Isa Junjungan kita tinggal lawan kita.
\p
\v 22 Kita musti mamilih saikung lalakian nang salalu ada lawan kita tumatan wayah Nabi Yahya mamandi'i taubat urang lawan banyu sampai wayah Nabi Isa naik ka Surga. Salah saikung dari antara urang-urang ngini musti basaksi basama-sama lawan kita amun Nabi Isa hidup pulang <<imbah Sidin wapat>>,” ujar Pitarus.
\p
\v 23 Maka buhan rasul mamilih dua urang. Saikung bangaran Yusup, nang dikiau urang jua 'Barsabas'. (Urang jua ada nang mangiaunya 'Justus'.) Nang saikungnya bangaran Matias.
\p
\v 24 “Ya Allah, Pian tahu lawan sabarataan urang nang ada di sini. Pian tahu pikiran kami. Muhun tuduhakan lawan kami urang nang Pian pilih.
\p
\v 25 Maka urang nang Pian pilih cagar manggantiakan Yudas. Inya cagar malayani Pian sabagai rasul Pian. Sualnya Yudas sudah tulak ka wadah nang pantas gasan inya,” ujar buhan rasul badoa.
\p
\v 26 Lalu buhan rasul maundi <<gasan mamilih urang nang cagar manggantiakan Yudas>>. Hasil undiannya mamilih Matias. Maka Matias jadi rasul wan bagabung lawan sabalas rasul <<nang lain>>.
